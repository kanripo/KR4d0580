# -*- mode: mandoku-view; -*-
#+TITLE: 環谷集
#+DATE: 2015-08-25 00:15:13.885231
#+PROPERTY: ID KR4d0580
#+PROPERTY: BASEEDITION WYG    
#+PROPERTY: JUAN 卷五
<pb:KR4d0580_WYG_005-1a>¶
欽定四庫全書¶
　環谷集巻五¶
　　　　　　　　　　　　元　汪克寛　撰¶
　記¶
　　重建祁門縣儒學記¶
祁門為新安屬邑山竒而峭水清而駛氓俗質朴承平¶
之世比屋絃歌擢倫魁而秉鈞衡者往往有之學宫在¶
邑治之西地勢蜿蜒平岡衍迤旗山左矗筆峰前聳實¶
<pb:KR4d0580_WYG_005-1b>¶
稱神棲壬辰之變蘄兵蹂躪鞠為茂草邑之遺黎存者¶
百二三大軍恢復後莅民者爬梳剔抉未遑也嵗昭陽¶
單閼夏四月魏郡鍾侯以廉明剸治之才遷宰是邑訪¶
求遺址俛仰瞻顧喟然曰學校風化之本而廢蕪弗治¶
其何以承宣而布維新之敎乎乃剪翳闢基鳩工庀材¶
是秋八月鼎建禮殿侯規畫有度民歡趨之苐以凋瘵¶
之久慮疲吾民且曰徐之勿亟也明年次第創東西兩¶
廡大起三門蕃以靈星繚以周垣肖先聖暨四國公像¶
<pb:KR4d0580_WYG_005-2a>¶
繪十哲百五賢而舍采焉又明年復建加號制書碑亭¶
及明倫堂齋廬井庖湢之舍百爾具備凡為屋三十有¶
八楹甍甋翬飛丹髹炫爛察祭器之匿於民家者詰而¶
復之缺者補之勸奬邑民助田三十五畆一角一步半¶
嵗入之租三百五十一秤半以供春秋祀事旦望舍采¶
之費集邑氓之頴異者禮聘名儒而訓廸之縣丞清江¶
吴君主簿金陵宣君克賛其成邑之人士樂侯之興文¶
敎以陶吾民也廼謀於邑文學李績訓導蔣維楨而合¶
<pb:KR4d0580_WYG_005-2b>¶
辭徴余言以記於石余惟先聖之道位天地植綱常亘¶
萬古而無斁上之所以敎下之所以學惟是而已其遊¶
息在于庠序學塾之間其度數寓乎簠簋籩豆鐘鼓管¶
絃之器其文字則存乎易書詩三禮之所紀載故為之¶
官師以聚天下之俊秀期㑹辨説絃誦歌舞使之深知¶
其意以徼成已成物之功秦毁學宫燔典籍坑儒生廢¶
綱常之道而遂無以立國蘄兵之暴視秦為甚然綱常¶
之理具於人心者未嘗冺也矧兹邑宻邇朱夫子之闕¶
<pb:KR4d0580_WYG_005-3a>¶
里今得賢大夫為之師帥吾黨之士宜日相與朂其子¶
若弟講劘綱常之道以淑諸身小則足以作式而善俗¶
大則推其用施於天下國家庶無負賢大夫之志而亦¶
無忝乎生於朱夫子父母之邦矣侯名友諒字明徳聰¶
敏通濟執法不阿其始至也薙蓬藋開市井招逋逃墾¶
荒田捕餘醜之梗化者審理寃抑覈實田土招其賦役¶
故民服其敎吏畏其明美績彰彰在人耳目而又剏公¶
署作三皇廟築社稷壇起譙樓飭郵傳邑之復興實自¶
<pb:KR4d0580_WYG_005-3b>¶
侯始暇則閲經史詠詩歌其為政盖有本云¶
　　梅烈侯祠記(至正甲辰/)¶
豪傑之士生於其鄉厯千百世而鄉之人思之不㤀像¶
而祠之是必有其故矣叔孫穆子有言曰太上有立徳¶
其次有立功其次有立言魯鄒之祠孔孟以其徳也錢¶
塘之祠錢鏐以其功也濟南之祠伏生以其言也梅侯¶
名鋗世居新安之祁門大漢初鄱君吴芮以侯為將軍¶
俾率百粤之兵從髙祖伐秦入函谷闗暨天下既定以¶
<pb:KR4d0580_WYG_005-4a>¶
功封為烈侯食邑十萬户侯故城在邑西十里所居在¶
邑城之東今為洞元觀墓在城南二里今為大悟法萬¶
安寺舊有梅祠在寺之左至正壬辰夏燬於兵明年大¶
梁趙君某來宰是邑亟命重建民驩趨之為屋四楹貎¶
侯其中丹青黝堊照耀炳煥邑氓瞻仰廼礱石而徴余¶
記其槩余謂吾郡有古丘墓三唐初汪忠烈墓在歙北¶
之雲嵐山距今七百餘年陳初程忠壯墓在歙西之黄¶
墩距今八百年俱立廟墓道尸而祝之唯侯之墓自漢¶
<pb:KR4d0580_WYG_005-4b>¶
迨今千五百餘年而鄉之人思之久而愈篤稽諸漢史¶
吴芮始為鄱陽令甚得江湖間民心侯為鄱君所信任¶
其得民心諒矣然則民之思之不惟其功而亦以其徳¶
乎其繼自今治於是邑者亦如侯之得民心則安知他¶
日不以思侯者而祠之哉¶
　　重建西峯大聖卓錫亭記¶
唐季兵革四興壤土分裂歙祁邑西鄭氏集驍徤保閭¶
里化光三年有異人詣鄭氏自稱五臺僧覓幽棲演化¶
<pb:KR4d0580_WYG_005-5a>¶
之所鄭氏言西峰上元山之杪曠衍數百步羣巘鑱天¶
流泉清激人踪莫至可稱禪居師乃飛錫杖卓立其間¶
鄭氏薙草經營即其地為卓錫亭亭之下建屋百餘楹¶
以處徒衆聞其事於揚州吴王賜額上元寳林禪院師¶
累朝錫號神惠永濟普祐禪師逮宋紹興五年山前豪¶
右惑隂陽家言撤院屋徙之外半里而逺亭亦毁去後¶
一百有二載當元元統二年秋大旱縣長令命悟法泗¶
洲院僧永㤗走西峯祈雨院僧義崇為言師有卓錫故¶
<pb:KR4d0580_WYG_005-5b>¶
址禱必應如其言邑境大霪永㤗遂謀復是亭告諸邑¶
長幕屬捐俸先之令義崇溥勸遐邇之嚮善者粤自是¶
嵗之冬十有二月庚申朔即其遺址首剏梵宫且於其¶
下為重屋四楹分命其徒居之以主焚修至元元年秋¶
大旱縣尹趙侯士元躬禱西峯旋塗甘雨驟至畎澮皆¶
盈即助鈔以錢計者千緡有畸畀義崇為鳩工費二年¶
夏四月不雨至于秋七月趙侯復禱應響如初助鈔照¶
前年之數三年後四月厥功告完僧祖心惟孜捐已田¶
<pb:KR4d0580_WYG_005-6a>¶
八畝并其先師永惠田八畝俾焚修者食其入邑善士¶
程道真亦捐田五畝以佐薫燎之膳且復揮金莊嚴肖¶
像以稱具瞻江徳清捐田一畝半助之五月甲子義崇¶
具本末來請記余惟古之祭法能禦大菑捍大患則祀¶
之以其有功烈于民也水旱疾癘之不期非神明智慧¶
捍禦於無形者有以相吾民民孰頼焉余聞師住世自¶
鄭氏之境亢旱請於師輙雨邑大旱令往禱之又雨揚¶
州旱三嵗並禱羣祠弗應聞歙神汪王靈貺夙彰乃命¶
<pb:KR4d0580_WYG_005-6b>¶
郡將陶公雅禱之期三日不雨毁厥祠其夕汪王感夢¶
陶公而告曰吾不能致雨西峯有大聖者曰水晶宫菩¶
薩常役五龍化雨不由天降盍往求之陶公遣介致請¶
於西峯無何揚州一雨三日若是則師之禦菑於民也¶
舊矣安得不屋而祀之尸而祝之究竟始造則飛錫所¶
稱實昉至此山之遺躅也蕭梁武帝時誌公和尚與白¶
鶴道人愛舒州潛山之竒絶帝令各以物識其地誌公¶
飛錫卓於山麓遂築室於上及今以為故實豈以西峰¶
<pb:KR4d0580_WYG_005-7a>¶
之為院而舍卓錫之基乎矧師之靈響唯雨最著昔景¶
㤗禪師卓錫於羅浮泉湧數尺迤今不竭因卓錫以為¶
壇則雨之應也又奚翅寳錫之泉乎由是知西峰之有¶
卓錫猶水木之有本源也向也蓁棘莽然今也遄復舊¶
觀瓊榱翠壁複叠崔嵬綺疏欄楯玲瓏嚴飾者此前日¶
之荒烟而暮靄也範削汚繕金壁綵繪軒葢床座精麗¶
華美者此前日之隕碌而苔甃也昕鍾夕鼓鯨呿鼉吼¶
同聲作禮稱揚賛嘆者此前日之狖鳴禽哢而狐兔之¶
<pb:KR4d0580_WYG_005-7b>¶
隐處也肇謀者永㤗而義崇是克終焉於法宜書雖然¶
師常告鄭氏曰貧僧三界内廓然無累豈徒住院哉是¶
則棟宇象設於師何有禪心空寂本無一事豈若凡夫¶
妄生顛倒起貪嗔癡嗣其敎者果能掃除浮念浸入浄¶
覺則求之吾心心則相符燈傳無盡將綿之億千萬世¶
而遐久矣義崇曰然即以余言勒諸石是年八月十五¶
日記¶
　　重建浄菴碑記¶
<pb:KR4d0580_WYG_005-8a>¶
塔山菴距邑西二十里曰石門村口僧惠滿佛印大師¶
與丞相汪公先世甚善公㣲時藏修之所以浄菴二字¶
易之前有諸峰秀列下有石門對峙石礄石磴石佛石¶
池石瀑石岩石鼓石鼎皆其中之所有也深進六七里¶
曰石門寺其山水猶甲勝一方與浄菴戸籍田産合而¶
為一自觀化三年至於今日凡興廢有三余按浄菴碑¶
記厥初有僧曰圓明性善首闢蓁蕪作新梵宇鬼神受¶
祉黎元樂康保祚延洪率由此道迨宋紹興三年弗戒¶
<pb:KR4d0580_WYG_005-8b>¶
於火殘甓斷礎無孑遺者有僧曰祖謙祖禹募工興復¶
溥勸鄉里之向善者樂為之助曰殿曰門曰閣曰廡曰¶
方丈曰庖庾當元元統二年屋老不可支僧惠明惠逺¶
殫智畢力節縮浮費告所還往助者益衆葢正殿八楹¶
觀音閣八楹兩寮各十二楹門屋十二楹方丈庖湢如¶
舊東偏立丞相汪公夀祠塑像於其中以陳氏二先生¶
侑焉公嘗舘於是石墅仲容偕藤溪可大二陳先生游¶
於舘下究明道義以偉於世崇寧中公登第建炎間仕¶
<pb:KR4d0580_WYG_005-9a>¶
至檢校太傅保信軍節度使提舉臨安府洞霄宫新安¶
開國公食邑二千二百戸實封二千一百户卒謚忠定¶
公公嘗手著有表章奏議雜文數十巻中興日厯五巻¶
春秋大義十巻文集三傳本末為三十巻藏於菴西舘¶
與夀祠以傳不朽焉昔公除觀文殿大學士知洪州仲¶
容先生以龍溪縣尹請為之幕孫良弼先生與藤溪定¶
宇先生互相師友於其間惓惓仰慕先業而不懈其尊¶
賢尚徳之心也良弼先生割田二十畝畀僧崇徳奉守¶
<pb:KR4d0580_WYG_005-9b>¶
為増葺費王伯俞亦讀書於此仕至直閣有聨句云昔¶
年去學深山寺今日來游小石門尤不可不知其所自¶
明年秋七月厥工告完冬十有一月丙子僧至誠具其¶
事來請記余故不辭為之識其本末而并記此意以示¶
後觀者云是為記¶
　　萬川家塾記¶
古之敎者家有塾非家有塾也二十五家為閭閭同一¶
巷巷首有門門側之堂謂之塾仕焉而已者敎於是焉¶
<pb:KR4d0580_WYG_005-10a>¶
朝夕出入恒受敎於塾而其所以為敎者皆因性誘民¶
而納諸至善之域禮鎔樂冶以成其徳以達其才敬敏¶
任恤則閭里書之孝友睦婣則族師書之士生斯時不¶
待捨去桑梓而有學有師其人才之盛風俗之美非後¶
世所能及也井田既廢閭里無學士常輕去鄉土而事¶
逺游行之修窳無所於考敎之者以訓詁為賢學之者¶
以葩藻為功非惟無以淑其人而且斲喪人之本然之¶
性矣近代以來濂洛諸儒先繼出吾邦紫陽夫子集厥¶
<pb:KR4d0580_WYG_005-10b>¶
大成揭晦㝠之日月開千載之盲聾於是六合之廣四¶
海之外家誦其書人攻其學而吾邦儒風之丕振俊彦¶
之輩出號稱東南鄒魯遐邇宗焉比年矛㦸搶攘列城¶
兵燹學者逃難解散非唯里閭廢學而郡邑學宫悉為¶
坵墟此家塾之所為作也余宗友徳懋久從余游而有¶
得者世居休寧之萬川慨庠序之不興而士習日靡廼¶
以所聞於余者居家敎授集親族閭里之子弟若干人¶
旦夕脩讀以自朂亦古者家塾敎民之遺意也遂名其¶
<pb:KR4d0580_WYG_005-11a>¶
堂曰萬川家塾請余書其額而併記之余曰人性之初¶
渾然純粹無間古今果能養正以希聖功則成已成物¶
厥效難量豈特無負於余而實有光於紫陽夫子之闕¶
里矣尚勉之哉¶
　　志學齋記¶
聖人之道淡而寡味然辟之菽粟之在天下不可一日¶
而舍也舍是則無以有成也世之人有志於聖人之道¶
者葢夥矣然未之或知訹於小藝惑於旁蹊則是志之¶
<pb:KR4d0580_WYG_005-11b>¶
未立也志茍立矣朝勤而暮輟一暴而十寒則是志之¶
未誠也志茍誠矣覽之未博習之未熟未聞其所未知¶
未勉其所未行則是志之未篤也必也求之方䇿誦而¶
復焉思而繹焉凡理之所當然者必法乎先哲而反諸¶
身本無往而不至也然後出其餘以肆力於為文推其¶
用以顯於時則可謂充其志而於學乃克有成矣海寧¶
任生元年近弱冠而請學於余氣清而質淳既而以平¶
日講劘之書與之讀之以余之所聞於大人先生者與¶
<pb:KR4d0580_WYG_005-12a>¶
之言之喜其有孳孳未已之意而果有志於學也又明¶
年請名其書室余嘆曰書室之名不必他求也志於學¶
而思弗懈其進詎可量乎客有詰余者曰十五志學東¶
魯聖師之能事也曾謂初學者而可語是乎噫人皆可¶
以為堯舜塗人可以為禹矧聖師斯語實為後進矩範¶
俾由階而升堂沿流而達海葢猶射者之求的行者之¶
求返於其室也寧令自暴自棄而勿以是為凖則乎余¶
早蒙父師之訓頗知嚮方長而考徳問業於鄉校既壯¶
<pb:KR4d0580_WYG_005-12b>¶
而游於四方乃徐有得而不自知其至猶未也余又安¶
得不為生朂之諄諄以誨之哉客曰以俟之而蘄生之¶
速成也既以告於生遂書為記¶
　　邑東平政橋記¶
為政必務知要知要則所施者寡而所濟者衆或不知¶
其要而以私恩小利悦其民則心勞無窮而力有不贍¶
烏得人人而蒙其惠哉柔兆敦牂之嵗夏四月宜陽余¶
侯來尹祁門值縣屢經兵燹百廢未興邑東平政橋舊¶
<pb:KR4d0580_WYG_005-13a>¶
為石&KR0008;十有七髙不尋丈嵗久石&KR0008;頺潰存者不及三¶
之一石梁毁折存者七之二每架木以補其缺春夏當¶
潢潦稽天奔湍怒迅操渡舟者稍失便卒致沒溺民甚¶
病之侯惻然興懐召邑之耆老諭之曰橋之廢可復興¶
乎僉對曰邑遭時變石工無存他山之石微良工莫能¶
致侯笑曰有是哉若曹之弗通其變也明年訪歙邑石¶
工之良者得十餘人㑹度其費工以日計者若干米以¶
食計者若干首捐祿米為之倡集邑之好義者隨所助¶
<pb:KR4d0580_WYG_005-13b>¶
相地勢之宜躬為之規舊石&KR0008;咸十有二増髙一仞有¶
半釃水為六道横以巨檆縱列株樟叠石平甃其上左¶
右欄杆以防其危於是東西行旅之出於塗不翅履虹¶
霓而步霄漢莫不唶唶稱美匪惟祁民免病涉之憂而¶
遐邇之人被侯徳於無窮矣復剏亭於橋東肖普陀大¶
士設茗飲以甦道渴經始於丁未八月落成於戊申三¶
月邑耆老謁余請曰橋之建不可無記先生起家科第¶
能文辭二政於下邑且與侯同居江西交誼尤篤願有¶
<pb:KR4d0580_WYG_005-14a>¶
述焉余惟余侯之為政知要而濟物之功甚博徳之及¶
人葢倍蓰於編竹橋而渡蟻者於法宜書侯名寳字鈞¶
玉慈祥愷悌正大公平其治祁也明而能斷寛而能惠¶
招徠流離俾墾荒土諭民以理簡其獄訟稽物力之豐¶
嗇以均賦役故有所興作民樂從之甫三期建鐘樓廣¶
公署新郵傳易坊題更排栅剏三皇廟門暨城隍忠烈¶
祠築堰渚導故溪循祁山之麓俾民永無水患暇日數¶
臨學宫勉勵諸生節嗇既禀刋書於學以惠多士故兹¶
<pb:KR4d0580_WYG_005-14b>¶
役大有功於民余雖與主簿晋寧方君崇禮幕職金陵¶
髙君仲輝賛其成而侯之功居多董其事者耆宿謝惟¶
告王子椿汪文炳釋文穆儒職胡㤗初也謹叙而銘之¶
銘曰祁門為邑清溪四環石梁絡溪接於祁山嵗厯時¶
遷欄摧梁斷百澗合流洪濤汗漫春夏之交濟以䱷舟¶
斯須弗謹應龍之求余侯蒞政惕然矜之鳩工架梁不¶
日成之爰作𢎞規革易古昔疏其溪流崇其叠石盤根¶
鐵鍵幹地玉甃鰲負虹舒鱗比雪搆層欄横楣影映波¶
<pb:KR4d0580_WYG_005-15a>¶
光行者履坦游者相羊履嶮而夷登髙若卑萬辭賛美¶
齎咨噫嘻作亭橋左茗飲斯設勞者以息渴者以歠鑿¶
石祁山勒侯之功顯顯令徳與山無窮¶
　　聚徳堂記¶
謝氏為祁門著姓擢進士科宦通籍者代不乏人樵隐¶
翁問學該洽豪俊過人少嘗筮仕馳騁朔南中年提領¶
浙右營田厭俗而歸子原其仲子也秀頴温粹余嘉其¶
能纘世業以弱女女之比年時變搶攘干戈充斥子原¶
<pb:KR4d0580_WYG_005-15b>¶
卜隐居於邑西之小壺天晦跡清修幽棲甚適洪武初¶
元冬十有一月既望子原請余過其居相與燕樂於時¶
其季父逸齋暨其弟子英從弟子温咸在焉鄉之人聞¶
而見之者皆曰此徳星聚也安知無太史之言於上乎¶
於是子原因鄉人之輿論扁其堂曰聚徳而求余記之¶
余屬負兹未遑也明年余與金華宋先生被召纂修元¶
史子原亦因事至京師先生篆書二大字以遺之而子¶
原求記彌厪余惟天之生賢實由其祖宗積慶而致然¶
<pb:KR4d0580_WYG_005-16a>¶
也樵隐翁之大父彬彬儒雅司㑹鄉校未暢厥施迨樵¶
隐益精鉛槧挂冠之後與同儕歃盟詩社吟風咏月有¶
少陵樂天之風雖青雲之翼弗展其將修飭於身以俟¶
後昆顯榮而食其報乎今逸齋皤然魁岸作範邑里羣¶
從子姪英傑林立子原三子長曰祜次曰祐次曰禩皆¶
階庭玉樹成吾家之宅相必斯人也是為記¶
　　槐庭記¶
同邑王子正甫代居邑治之西偏石山之右左挾旗峯¶
<pb:KR4d0580_WYG_005-16b>¶
前挹文筆地勢崇髙閶溪環遶葢山水之最勝處也邇¶
更時變海宇寧謐剏新居四楹旁植鉅槐數株櫩楹𢎞¶
敞軒牖疏達圖畫布列筵几秩然乃摘東坡翁三槐堂¶
銘槐隂滿庭之語扁曰槐庭翰林學士金華宋先生篆¶
書二大字揭之楣間而請余記余按王氏為祁門大姓¶
析居邑之平里大倉者子姓蕃衍擢巍科登顯仕者代¶
不乏人子正自其九代祖繇大倉徙居石山詩禮傳家¶
奕葉彌盛其先君子福卿積善種徳餘慶流芳子正甫¶
<pb:KR4d0580_WYG_005-17a>¶
善繼先志不懈益勤治家井井有法羣從昆弟怡怡如¶
也與人謙謙盡禮一介不茍取於人昔兵部侍郎晉國¶
公修徳於身手植三槐於庭云其子孫必有興者而其¶
子魏國文正公位登台鼎富貴夀考傳其子懿敏公為¶
工部尚書與歐陽文忠公余襄公以直諌著名當時今¶
子正父子踵美階庭玉樹芝蘭秀頴林立吾知王氏之¶
昌將自兹始矣余嘉子正之嗜善也於是乎書¶
　　竹徑齋記¶
<pb:KR4d0580_WYG_005-17b>¶
同郡蔣之翰廼詩書世家曩從吾游刻志於學邇年隐¶
居黄山横經以廸後進嵗在閼逢執徐魏郡鍾侯明徳¶
來宰祁邑徴之來歸館於縣庠訓導厥子及邑氓之俊¶
秀隙日則謁余書舸而講明至理之肯綮焉值黌宇新¶
建侯屬之翰董其事厥功惟夥明年部使者至學欲舉¶
而用之之翰謝不就暨鍾侯秩滿承府檄偕侯赴省中¶
書博士茂清迂叟并舘閣諸公多以詩贈之無何言還¶
築室於泮宫之側讀書其間蚤夜檢討既而請曰維楨¶
<pb:KR4d0580_WYG_005-18a>¶
慕鼻祖遺躅闢徑書室之前藝竹數十百箇春則植樊¶
於徑之兩旁䕶籜龍矗矗髙並欄楹如碧王列與吾為¶
侣琅玕玳瑁光照几席夏則憇層影讀書其下好風徐¶
來清致孰偶秋則聆戞玉聲簫瑟與咿唔應翕不翅韶¶
濩冬則皓雪散積瓊林瑤樹猗儺其枝黄巻映明未有¶
囊螢鑿壁以故雖居闤闠之中而有山林意趣先生盍¶
賜之記以朂其不逮俾書之楣間以貽遐久則受先生¶
之賜無窮矣余曰噫古之君子比徳於竹其䕃物似仁¶
<pb:KR4d0580_WYG_005-18b>¶
抱節似義遇風磬折似禮中虚似智而家兖州使君開¶
竹下三徑其亦有契於是乎植物中之清髙正直者其¶
孰有越於是者乎而不慕晉賢之曠達唐逸之沈飲渭¶
川千户侯之貨殖而惟積學是務則他造詣未可量也¶
豈直兖州之徳業而已哉既以告之遂書其語以為記¶
　　東野堂記¶
謝為祁門著姓繇前宋而來擢巍科躋膴仕者代不乏¶
人奕葉子姓如芝蘭玉樹秀頴林立南渡後有諱璡者¶
<pb:KR4d0580_WYG_005-19a>¶
由特奏名仕龔州助敎嘗從吾紫陽朱夫子講性命之¶
㫖吾友子温其五世孫也早嵗侍其從伯父筠軒翁同¶
學讀書接人温温其恭時值多艱喜遁丘園以自晦比¶
年海宇廓清九域寧謐築室於先人故址扁所居之堂¶
曰東野内翰潛溪宋先生為之篆二大字以刻其額而¶
徴余文以記之余曰昔孟貞曜以東野字行子得無有¶
慕藺之心乎子温嘆曰非是之謂也吾先子嘗名之曰¶
和而父師字之以子温夫青陽開動温然以和於時為¶
<pb:KR4d0580_WYG_005-19b>¶
春春者發生之時也皇甫氏世記云春之位在東方葢¶
君子體仁之意天地生物之端故以是名題吾藏修之¶
所而朝夕瞻望蘄以廣愛之功云耳先生盍為我記之¶
且以為朂焉余曰噫而祖髙卧東山未幾登彝鼎以安¶
天下今子隐於東野之堂而有澤物之志吾知他日逺¶
大之業必將復祖氊而顯名江左矣余喜謝氏之有子¶
也於是乎書¶
　　汝舟軒記¶
<pb:KR4d0580_WYG_005-20a>¶
一齋吴君得隙地於書塾之西偏治軒為諸子藏修之¶
所其袤四楹其廣一尋有半崇稱是上閣為篷前除為¶
欄甍棟髙明牕牖疏達肖舟之制而丹青飾之簷之外¶
適當山阜甃石圾以樹佳花美木而嵗寒三友具焉環¶
列棐几圖史左右絃誦休息若放翁載書文剡中次於¶
水裔而山林掩映玩而㤀歸也良辰清夜壺觴嘯詠若¶
東坡誦詩赤壁扣舷而歌風恬浪止泛乎中流也薄暮¶
欠伸馮眺仰視又若逋仙汎船西湖艤篙徙倚逍遙相¶
<pb:KR4d0580_WYG_005-20b>¶
羊不知日之云夕也遂命之曰汝舟而請余為之記余¶
按舟周流也其用周流而無窮也大易之象凡濟險必¶
曰渉川則水之有舟實濟險之具也今夫溝瀆之㣲洲¶
渚之隘洪流齧岸奔湍吼雷孟氏之徒杠已摧季路之¶
馮河莫渉於此之時茍非舟而奚用至若大江之浦溟¶
海之洋積水湠漫濁浪排空靡蛟龍以梁津無神人之¶
鞭石於此之時又非舟而奚用商書曰若濟巨川用汝¶
作舟楫諒矣哉今君之子方且航學海而浮游聖道之¶
<pb:KR4d0580_WYG_005-21a>¶
淵余願其以存誠為檣以主敬為舵以詩書為橈櫓以¶
仁義為維纜以勤力不息為席帆以躬行踐履為棹楫¶
然後以文章詞藻為波浪則將紹濂洛而溯洙泗異時¶
駕巨艦鏖戰突出於淛水千艘之上而為明時濟世之¶
用則商之傅説不得專美雖然善其事而不利其器非¶
良工也必也擬時而後應時至而後動則翼然如鴻毛¶
之遇順風而一日萬里詎可量哉牽挽撑拽疇昔叵怠¶
其尚有戒君之子懋勉之¶
<pb:KR4d0580_WYG_005-21b>¶
　　横野樓記¶
居曠衍者乏佳賞處僻幽者絶遐觀豈天實嗇之地勢¶
然耳今夫闤闠之間都邑之㑹搆重屋而登覽焉闊視¶
宇宙之大千里一瞬無有疆域而峰巒之竒滅沒蔽虧¶
邈然不與目接不翅燕越至於穹厓鉅谷荒絶之顛雖¶
有重崗複嶺峭㧞險異而狹隘迫近雅意莫舒欲命夸¶
娥負之而不可得也海寧為一郡山水之勝邑人余元¶
之居城東偏不僻不曠樓於所居之側良辰美景夷猶¶
<pb:KR4d0580_WYG_005-22a>¶
其上北望則松蘿天寳蜿蜒旁薄而浮丘三十六峯逈¶
出天際南則芙蓉諸岑嵳峩森立淛江之源帶其前奔¶
流若馳斷崖岝岑怪石錯峙西則氓居官邸甍瓦低昻¶
櫛比鱗次其東則原田井畫喬木衍迤晨霏夕靄歕欱¶
摩盪輸英騁秀層見叠出於軒楹之左右迺命之曰横¶
野前提舉貫公子素與書其顔介友人汪生徳懋徴余¶
文以記之噫兹樓倚於㕓市而有僻野之致焉隣於喧¶
囂而有閒曠之趣焉二難之并孰與為比何時披鶴氅¶
<pb:KR4d0580_WYG_005-22b>¶
步上東門訪元之之居相與倚欄遐矚僎風介月撫今¶
懐古掀髯而笑抵掌而歌傾駭山川之神當援筆而重¶
賦之¶
　　皆山樓記¶
古稱新安有佳山水而祁邑為尤東則祁山若令字之¶
旗長杠斜倚而綴游委蛇孫僊棲真之嵓逈在天際西¶
則石山羣巘若萬馬自天而下扶輿清淑之氣毓秀凝¶
翠崔巍崒嵂左右衛從為縣治千載之基北則石鍾諸¶
<pb:KR4d0580_WYG_005-23a>¶
山或如屛几或如倉囷或如帷帳嶔崟而環拱南則白¶
石之峰層巒叠嶂朝簮文筆羅列玉筍之班峭㧞可愛¶
邑人胡伯善世家詩禮隐於㕓市中闤闠以居剏重屋¶
四楹甍棟髙明軒牖疏達日讀書以自適暇則馮欄觀¶
山娱心悦目乃摘歐陽公環滁皆山之語扁曰皆山而¶
朋儕因以是稱號之且徴余文為記諸楣間余惟易之¶
八卦在艮為山而重艮即皆山之象也吾東魯聖師贊¶
易之彖曰艮止也時止則止時行則行動静不失其時¶
<pb:KR4d0580_WYG_005-23b>¶
其道光明伯善抱才韞玉藏器於身玩遺經之至理慕¶
聖賢於前古不求聞達合於大易艮止之義而覽觀山¶
中朝嵐夕霏歕欱吐呑千態萬狀殆與塵世浮沉盈虚¶
代謝實同一軌而山之青青不改並堪輿相為悠久髙¶
趣逺志樂山之静夀母年踰七袠怡愉養志其纂先緒¶
而貽後昆詎可量哉余嘗過伯善之居見其前除植梅¶
數株佳致匪俗因以梅軒字其堂而篆四大字以遺之¶
并書以為記¶
<pb:KR4d0580_WYG_005-24a>¶
　　西南林壑樓記¶
郡北三十里有山曰鳯凰余友吴仲實既封其親於山¶
之麓遂廬於先塋之側復即兹山之陽以為别墅焉繇¶
先塋右度小磵縈紆灣澄夾徑樨檆數十本薙蓬藋築¶
室四楹室之北沼圃廣袤可百餘步藝梅李杏棃榴棗¶
栗枇杷林禽如干株雜置竒卉植竹如樊栁槐鬱鬱圃¶
北為屋四楹以宿賔賔舘之北井方池渚源頭活水池¶
中累土成方州重槐婆娑繚以欄檻洲外碧蓮孔茂蓮¶
<pb:KR4d0580_WYG_005-24b>¶
之四旁編篠養魚數百頭圉圉洋洋北之東並徑為小¶
亭以遲賔扁曰問津室東南重屋四楹窻牖疏達貯書¶
數千巻留名士觴詠觀書鼔琴並室闢徑詰曲二三百¶
歩暨山半為臺以憇游者扁曰笑閒歩山之顛岡阜四¶
環鉅松彌望清貫四時諸峰獻狀黄山六六宛在眉睫¶
瑤篸玉笋秀竦可愛暇日與客登重屋而遐覽西則竒¶
峰屏列茂林演迤蒼翠薈鬱南則大壑廣衍花草芬芳¶
壑之旁有巨石髙四五尺上平如砥可坐可倚可琴可¶
<pb:KR4d0580_WYG_005-25a>¶
棋乃扁之曰西南林壑而謁余記之易於蹇觧皆曰利¶
西南西南坤之方也山川地之文也大山巑岏而有平¶
原之暎帶廣谷寛閒而近喬木之葱蒨則竒勝岑蔚莫¶
斯若矣噫嘻林原丘壑農樵牧䜿日相羊其間顧勤耒¶
耜勞斤斧出入榛棘叢血濺趾踁目不識丁字罔知詩¶
書陟峻涉深奚悟登覽趣悟是趣者須學士大夫然徼¶
升斗祿馳騖名郡大都苟取青紫榮耀縱有田園臺舘¶
踪跡罕至孰若吾友屣棄簮紱逍遙物表極山水之玩¶
<pb:KR4d0580_WYG_005-25b>¶
不恡餘貲購法帖名畫金石古器道釋遺文積疊編簡¶
以自娱樂泊然無秋毫世俗慮其賢於人逺甚余與仲¶
實以文墨交殆三十稔實余之心友愛其境髙其行於¶
是乎書¶
　¶
　¶
　¶
　環谷集巻五¶
